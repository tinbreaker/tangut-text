《𗤓𗹙𗤻𗑗𗖰𗚩𗤶》
𗉘𘝨𗛱𗡝𘉒𗐱𗢳𘟙𗎭𗍁𗒯𘛣𗼠𘑗𘂤𗫻，𘴈𘏞𗢈𗓚𘄽𗢈，𗅉𘜉𗴼、𘜉𗴼𘆵、𗰨𗣧𗁸、𗰨𗣧𗱪，𗂧𘟙、𘴈𗂸，𗅉𗱕𘂀𗚉，𘴇𗵃𘉋𗴮、𗢛𗼈𗄑𗄑，𗄊𗄼𗥩𗄭，𗤶𗨳𗢳𗹙𘎪𗨉。𗌮𗆐𗱕𘴈𗫔𗗙《𗤓𗹙𗤻𗑗𗖰𗚩𗤶》𘙇𘎪。
𗱕𗹙𗰜𘕿𗂥，𗏹𘝵𗘺𗈞𘍦。
𗢳𘈷𗹢𗭍𗌭，𗏡𗄼𗢳𗨻𘜘。
𗢳𗦫𘟣𘋢𗋐、𗩴𗄻𗹬𘆄𗗙𘒣𘘣：𘌽𗥃𗣃𗖍𗫂，𗤶𗉣𗪙𗅍𗱕𘒺𘓐𘓁𘝞𗏇𘖑𗹬𗡸𘓐𘆄𘔼𘘦𘙇𘀽𗧓，𗋕𘆄𗈪𗴮《𗤻𗑗𗖰𗚩》𗗙𗒐𗧯𗰓𗩱𘘣？𘌽𘔼𘌽𗥃𗣃𗖍𗫂，𗩾𘄴𗒘𘟂。𗌮𗆐𘓟𗿷𗇋𘔼𘙇𘎪，𗆼𗋐𗇋𘔼𘙇𘖑𗉘𘎪。
𘑗𘴈𗅋𗊢，𗁲𘂏𗅋𗥫。𗓚𗢺𘞫𗅁，𗍏𗓁𘑗𘃽。𗃩𘓟：𘌽𗖰𗫂𘝞𗣃𘙌𘓊，𗾈𗪺𗩾𗠁。𗓱𗈪𗢶𘆖𘅍，《𗤻𗑗𗖰𗚩》𗈪𗴮𗧯𗇋𗑠𗣼𘉐𗅋𘁟。𘎤𗓱𘓐𘟣𘇇、𘆝、𗒹𘏨、𗂧𗍁、𗪯𗦉𗄊𘗐𗅖𘈈，𘂆𗓱𘓐𘌽《𗤓𗹙𗤻𗑗𗖰𗚩𗤶》𗈪𗢶𘆖。𘉑𗗙𘎪𘃡𗼕𗰣𘖑𘆥，𘆖𗼕𗩾𗮅。𗓱𗅉𘐡𗖵𘉑𗗙𘒩𘞂，𗒐𗧯𗗈𘆖𗟻𗩱，𗌭𗣼𘉐𗩾𗓰，𘖑𗆄𗎘𗤋，𘕕𘊄𘘂𗈜，𗂰𗏣𗩾𗴴𗑗𗂧𗅁𘎳，𗱕𗫉𗴴𗨙。𘌽𘒣𘒦𘒦，𘞌𘗫𘒣𗅔。𗸐𗳒𘆖𗧯，𗆼𗅋𗄈𗦇，𗅉𘌽𗖰𗚩𘓾𗥑𗠰𗅁𘋢𗋐𗥓𗗙𗩜𗿧𘟂，𘎤𗓱𗮅𗿳𗭊𗥓，𘓐𘟣𘌽𗖰𗚩𗋚□𘆖，𗌭𗋕𗥓𘜤𗆇，𗢯𗺋𗅋𘊉，𗤻𗑗𗘍𗧊，𘗽𘗽𗰓𘎳𗯩，𘉋𗧹𗑠𗅋𗄛。
𗟦𘞐𗖊𘝿𘋢𗥤、𗯨𗙏𘝯𘋢𗥤、𗣼𘴈𘏐𘋢𗥤、𗏹𗼒𗱠𘋢𗥤、𗅋𗤘𗁾𘋢𗥤、𘏨𘃎𘋢𗥤、𗿧𘟙𘋢𗥤、𗹡𘈈𘋢𗥤、𘏨𗼑𘋢𗥤、𗼑𘉍𘋢𗥤、𗼑𘏋𘋢𗥤、𗪺𘴈𘋢𗥤、𘖑𗆄𗪺𘋢𗥤、𘕕𗐯𗰛𘋢𗥤、𗂙𗁬𗣧𗓽𘋢𗥤、𗓁𗱈𘋢𗥤、𘏨𗉋𘋢𗥤、𘘚𗀚𘋢𗥤，𘌽𗍊𘆄𘏞𗢈𗓚𘄽𗢈𘉋𗕑𘓐𗑠𗄭，𘖑𗆄𘋢𗋐𗄑𗄑𗗙𘞙𗼜𘔼，𘓾𗥑𗠰𗅁𗅋𗏔𗍣𗟻。
《𗤓𗹙𗤻𗑗𗖰𗚩𗤶》𗈪𘐳𘃪。
𘓞𘌽𗣼𘉐𘟂，𗄑𗄑𗄊𘆏𗷖；□□𘋢𗋐𗑠，𗄊□𗢳𘗐𗵆。